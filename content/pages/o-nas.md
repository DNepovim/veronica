---
title: O nás
text: >
  # Kdo je Veronica?


  Veronica je seberozvojový kurz pro skauty a skautky, kteří se chystají
  absolvovat vůdcovskou zkoušku, nebo se prostě jen dozvědět něco o sobě a světu
  kolem nich. Je trochu jezinkou, trochu dítětem a hodně tržištěm za dob
  výměnného obchodu. Odneseš si z ní jen tolik, kolik jsi do ní ochoten/na/\*
  dát. Ale nic na těchto řádcích ji perfektně nevysvětlí. Je totiž hlavně
  srdeční záležitostí. Nejde na ní o dekret, nejde ani o šátek, se kterým
  odchází každý z nás. Jde o Tvoji vůli hledat.


  Hledat, nacházet a předávat dál je středobodem roverského poslání. To ti na
  Veronice nabízíme a o to se skrz ni i sami snažíme. Veronica vznikla jako kurz
  bandy nadšenců, a tím také zůstala. Linie mezi účastníkem a vedoucím je skoro
  tak tenká jako nitě na císařových nových šatech. Jsme rovery, experimentujeme
  s programy, učíme se jeden od druhého a tvoříme příběhy k táborovým ohňům.
  Veronica je čtveřicí slonů a my jsme jejich vesmírnou želvou. Stojí jen na
  nás.


  Veronica je kurz, který se snaží otevírat obzory. Více než kde jinde zde
  ovlivňujete, jaký kurz bude. Veronica je svobodomyslná, přátelská a tvořivá a
  snaží se poskytnout možnost zabloudit hluboko do sebe samých.


  Veronica spatřila světlo světa v roce 2000 jako mladší sestra čekatelského
  lesního kurzu Rozrazil, je lesním kurzem pořádaným pod hlavičkou Junáka –
  českého skauta. Přímým pořadatelem kurzu je Junák – český skaut, středisko
  Kompas Brno, z. s, vůdkyní kurzu je Delfín – Anna Bláhová; zastoupená Radimem
  Koutným – Raďim.
_template: page
---

